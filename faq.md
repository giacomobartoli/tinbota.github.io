---
layout: page
title: ⁉️ Domande frequenti
permalink: /faq
nav_order: 3
---

# ⁉️ Domande frequenti

Fonte: **[San Marino RTV][smrtv]**

## Spostamenti

1. **Cosa si intende per “evitare ogni spostamento delle persone fisiche”? Ci sono dei divieti? Si può uscire per andare al lavoro? Chi è sottoposto alla misura della quarantena, si può spostare?** 
  - Si deve evitare di uscire di casa. Si può uscire per andare al lavoro o per ragioni di salute o per altre necessità, quali, per esempio, l’acquisto di beni essenziali. Si deve comunque essere in grado di provarlo e, se si circola su territorio italiano, anche mediante autodichiarazione che potrà essere resa su moduli prestampati già in dotazione alle forze di polizia statali e locali. La veridicità delle autodichiarazioni sarà oggetto di controlli successivi e la non veridicità costituisce reato. È comunque consigliato lavorare a distanza, ove possibile, o prendere ferie o congedi. Senza una valida ragione, è necessario restare a casa, per il bene di tutti. È previsto anche il “divieto assoluto” di uscire da casa per chi è sottoposto a quarantena o risulti positivo al virus.
2. **Se sono un frontaliere e mi devo recare al lavoro a San Marino o, viceversa, sono un sammarinese e devo recarmi sul posto di lavoro in Italia posso fare “avanti e indietro”? Posso spostarmi da comune a comune per esigenze di lavoro?**
  - Sì, è uno spostamento giustificato per esigenze lavorative. Gli interessati dovranno essere in grado di dimostrare le "comprovate esigenze lavorative" (vedi sotto) 
3. **Ci sono limitazioni negli spostamenti per chi ha sintomi da infezione respiratoria e febbre superiore a 37,5?**
  - In questo caso si raccomanda fortemente di rimanere a casa e limitare al massimo il contatto con altre persone. Si raccomanda di contattare l’apposito numero 0549.994001 istituito presso l’ISS in caso di sintomi. 
4. **Cosa significa “comprovate esigenze lavorative”? I lavoratori autonomi come faranno a dimostrare le “comprovate esigenze lavorative”?**
  - È sempre possibile uscire per andare al lavoro, anche se è consigliato lavorare a distanza, ove possibile, o prendere ferie o congedi. “Comprovate” significa che si deve essere in grado di dimostrare che si sta andando (o tornando) al lavoro, anche tramite l’autodichiarazione vincolante o con ogni altro mezzo di prova , la cui non veridicità costituisce reato. In caso di controllo, si dovrà dichiarare la propria necessità lavorativa. Sarà cura poi delle Autorità verificare la veridicità della dichiarazione resa con l’adozione delle conseguenti sanzioni in caso di false dichiarazioni.
5. **Ci saranno posti di blocco per controllare il rispetto della misura? Sarà possibile attraversare i confini fra Italia e San Marino?**
  - Ci saranno controlli. In presenza di regole uniformi sull’intero territorio nazionale, non ci saranno posti di blocco fissi per impedire alle persone di muoversi. La Polizia municipale e le forze di polizia, nell’ambito della loro ordinaria attività di controllo del territorio, vigileranno sull’osservanza delle regole. Ai confini le forze dell'ordine potranno richiedere ai conducenti l'autocertificazione che comprova motivate esigenze lavorative, di salute o necessità per gli spostamenti. 
6. **Chi si trova fuori dal proprio domicilio, abitazione o residenza potrà rientrarvi?**
  - Sì, chiunque ha diritto a rientrare presso il proprio domicilio, abitazione o residenza, fermo restando che poi si potrà spostare solo per esigenze lavorative, situazioni di necessità o motivi di salute. 
7. **È possibile uscire per andare ad acquistare generi alimentari? I generi alimentari saranno sempre disponibili?**
  - Sì, si potrà sempre uscire per acquistare generi alimentari e non c’è alcuna necessità di accaparrarseli ora perché saranno sempre disponibili. 
8. **È consentito fare attività motoria?**
  - Sì, l’attività motoria all’aperto è consentita purché non in gruppo. 
9. **Si può uscire per acquistare beni diversi da quelli alimentari?**
  - Si, ma solo in caso di stretta necessità (acquisto di beni necessari, come ad esempio le lampadine che si sono fulminate in casa).
10. **Posso andare ad assistere i miei cari anziani non autosufficienti?**
  - Sì, è una condizione di necessità. Ricordate però che gli anziani sono le persone più vulnerabili e quindi cercate di proteggerle dai contatti il più possibile.
11. **si Se mi trovo in quarantena posso uscire di casa in qualche circostanza?**
  - No, vige il divieto assoluto di mobilità dalla propria abitazione o dimora per i soggetti sottoposti a quarantena ovvero risultati positivi al virus. In tali casi l’assenza dal domicilio è punita con sanzione pecuniaria amministrativa da euro 500,00 a euro 2.000,00 oltre all’avvio delle procedure penali previste.

## Trasporti 

1. **Sono previste limitazioni per il transito delle merci?**
  - No, nessuna limitazione. Tutte le merci (quindi non solo quelle di prima necessità) possono essere trasportate sul territorio nazionale. Il trasporto delle merci è considerato come un’esigenza lavorativa: il personale che conduce i mezzi di trasporto può spostarsi, limitatamente alle esigenze di consegna o prelievo delle merci.
2. **I corrieri merci possono circolare?**
  - Sì, possono circolare.
3. **Sono un autotrasportatore. Sono previste limitazioni alla mia attività lavorativa?**
  - No, non sono previste limitazioni al transito e all’attività di carico e scarico delle merci. 
4. **Esistono limitazioni per il trasporto pubblico non di linea?**
  - No. Non esistono limitazioni per il trasporto pubblico non di linea. Il servizio taxi e di ncc non ha alcuna limitazione in quanto l’attività svolta è considerata esigenza lavorativa. 

## Uffici, ristorazione e attività

1. **Gli uffici pubblici rimangono aperti?**
  - Sì, su tutto il territorio nazionale. L’attività amministrativa è svolta regolarmente. Per i dipendenti del Settore Pubblico Allargato il cui servizio non sia ritenuto strategico è possibile usufruire di permessi di assenza non retribuiti per la durata dell’emergenza. 
2. **Bar, ristoranti e locali possono aprire regolarmente?**
  - È consentita l’attività di ristorazione e bar dalle 6.00 alle 18.00, con obbligo a carico del gestore di predisporre le condizioni per garantire la possibilità del rispetto della distanza di sicurezza interpersonale di almeno un metro, con sanzione della sospensione dell’attività in caso di violazione. 
3. **Cosa è previsto per teatri, cinema, musei, archivi, biblioteche e altri luoghi della cultura?**
  - Ne è prevista la chiusura al pubblico su tutto il territorio nazionale.

## Scuola

1. **Cosa prevede il decreto per le scuole?**
  - Nel periodo sino al 3 aprile 2020, è sospesa la frequenza delle scuole di ogni ordine e grado. Fino al 6 aprile sul Titano. Resta la possibilità di svolgimento di attività didattiche a distanza.
2. **Cosa prevede il decreto per le università?** 
  - Nel periodo sino al 3 aprile 2020, è sospesa la frequenza delle attività di formazione superiore, comprese le università e le istituzioni di alta formazione artistica musicale e coreutica, di corsi professionali, master e università per anziani. Resta la possibilità di svolgimento di attività formative a distanza.

## Eventi e manifestazioni

1. **Cosa prevede il decreto su cerimonie, eventi e spettacoli?**
  - Su tutto il territorio nazionale sono sospese tutte le manifestazioni organizzate nonché gli eventi in luogo pubblico o privato, ivi compresi quelli di carattere culturale, ludico, sportivo, religioso e fieristico, anche se svolti in luoghi chiusi ma aperti al pubblico (quali, a titolo d’esempio, cinema, teatri, pub, scuole di ballo, sale giochi, sale scommesse e sale bingo, discoteche e locali assimilati). 
2. **Si può andare in chiesa o negli altri luoghi di culto? Si possono celebrare messe o altri riti religiosi?**
  - Fino al 3 aprile sono sospese su tutto il territorio nazionale tutte le cerimonie civili e religiose, compresi i funerali. Pertanto è sospesa anche la celebrazione della messa e degli altri riti religiosi. San Marino RTV trasmetterà comunque domenica in TV e sulla propria pagina facebook la Santa Messa celebrata dal Vescovo Mons. Andrea Turazzi

## Turismo

1. **Cosa prevede il decreto per gli spostamenti per turismo?**
- Sull’intero territorio italiano gli spostamenti per motivi di turismo sono assolutamente da evitare. I turisti italiani e stranieri che già si trovano in vacanza debbono limitare gli spostamenti a quelli necessari per rientrare nei propri luoghi di residenza, abitazione o domicilio. Poiché gli aeroporti e le stazioni ferroviarie rimangono aperti, i turisti potranno recarvisi per prendere l'aereo o il treno e fare rientro nelle proprie case. Si raccomanda di verificare lo stato dei voli e dei mezzi di trasporto pubblico nei siti delle compagnie di trasporto terrestre, marittimo e aereo.

## Agricoltura
1. **Sono previste limitazioni per il trasporto di animali vivi, alimenti per animali e di prodotti agroalimentari e della pesca?**
  - No, non sono previste limitazioni.
2. **Se sono un imprenditore agricolo, un lavoratore agricolo, anche stagionale, sono previste limitazioni alla mia attività lavorativa?**
  - No, non sono previste limitazioni.


[smrtv]: https://www.sanmarinortv.sm/news/attualita-c4/coronavirus-cosa-fare-e-cosa-no-le-domande-piu-frequenti-a184858
